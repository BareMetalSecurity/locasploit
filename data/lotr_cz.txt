Svět se změnil. Cítím to ve vodě. Cítím to v půdě. Cítím to ve vzduchu. Mnohé, co kdysi bylo, je ztraceno, neboť již nežije nikdo, kdo by to pamatoval.
Vše začalo kováním velkých prstenů. Tři dostali elfové, nesmrtelní, nejmoudřejší a nejsličnější ze všech bytostí. Sedm dostali páni trpaslíků, skvělí kovkopové a řemeslníci ze síní pod horami. A devět, devět prstenů bylo darováno plemeni lidí, kteří ze všeho nejvíc touží pomoci. V prstenech byla spoustána síla a vůle k opanování každého plemene. Všichni však byli podvedeni, neboť byl ukován další prsten. V zemi Mordor, v ohních Hory osudu, pán Sauron tajně ukoval vládnoucí prsten, aby ovládal všechny ostatní. Do tohoto prstenu vložil svou krutost, svou zlobu a svou vůli ovládnout vše živé. Jeden prsten, aby vládl všem.
Jedna po druhé padaly svobodné říše Středozemě pod moc prstenu. Byli však i takoví, kteří odporovali. Proti mordorským vojskům vytáhlo poslední spojenectví lidí a elfů a na úbočích Hory osudu bojovalo za svobodu Středozemě. Vítězství bylo blízko. Moc prstenu se však nedala zničit. Právě v tom okamžiku, kdy všechna naděje pohasla, uchopil králův syn Isildur otcův meč.
Sauron, nepřítel svobodných národů Středozemě, byl poražen. Prsten získal Isildur. Dostal jedinečnou příležitost zničt zlo jednou provždy. Avšak lidská srdce se snadno nechají zkazit. A prsten moci má vlastní vůli. Zradil Isildura a usmrtil ho. A věci jež neměly být zapomenuty, byly ztraceny.
Z historie se stala pověst a z pověsti báje. Na dva a půl tisíce let zmizel prsten z povědomí všech. Až se naskytla příležitost a on polapil nového nositele.
Prsten přišel k tvorovi jménem Glum, který jej odnesl hluboko do temných chodeb pod Mlžnými horami. A tam se stalo, že prsten jej pohltil. Prsten přinesl Glumovi nepřirozeně dlouhý život. Celých 500 let mu otravoval mysl. A v temnotě glumovy jeskyně vyčkával. Do hvozdů světa se opět vplížila tma. Šířily se pověsti o stínu na východě. Šeptalo se o bezejmenném postrachu. A prsten moci postřehl, že přišel jeho čas. Opustil Gluma.
Stalo se však něco, co prsten nezamýšlel. Zvedl jej nejnepravděpodobnější tvor jakého si lze představit - hobit - Bilbo Pytlík z Kraje. Brzy totiž přijde čas, kdy hobiti budou utvářet osudy všech.
